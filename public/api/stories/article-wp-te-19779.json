{"id":"wp-te-19779","wp_id":19779,"type":"standard","category":"World","language":"te","title":"మాజీ ఎంపీ రమేష్ రాథోడ్ కన్నుమూత","excerpt":"ఆదిలాబాద్​ మాజీ ఎంపీ, బిజెపి నేత రాథోడ్​ రమేశ్​ కన్నుమూశారు. శుక్రవారం రాత్రి తీవ్ర అస్వస్థతకు గురికావడంతో ఆస్పత్రికి తరలించారు. ఆదిలాబాద్​ నుంచి హైదరాబాద్​కు తీసుకువస్తుండగా ఆయన తుదిశ్వాస విడిచినట్లు వైద్యులు ధ్రువీకరించారు. ఆయన భౌతికకాయం ఇచ్చోడ నుంచి అంబులెన్స్‌లో ఉట్నూరుకు తరలించారు. ఆయన స్వస్థలం ఆదిలాబాద్‌ జిల్లా ఉట్నూర్‌లో ఆదివారం అంత్యక్రియలు జరగనున్నాయి. ఉమ్మడి ఆదిలాబాద్‌ జిల్లా జడ్పీ ఛైర్మన్‌, ఎంపీగా రాథోడ్​ రమేశ్​ గతంలో పనిచేశారు. తెలుగుదేశం పార్టీలో పొలిట్​ బ్యూరో సభ్యుడిగా కూడా","author":"Tattva News Team","time":"29/6/2024","image":"https://tattvanews.com/wp-content/uploads/2024/06/Ramesh-Rathod.webp","readTime":"5 min read","contentHTML":"\n<p>ఆదిలాబాద్​ మాజీ ఎంపీ, బిజెపి నేత రాథోడ్​ రమేశ్​ కన్నుమూశారు. శుక్రవారం రాత్రి తీవ్ర అస్వస్థతకు గురికావడంతో ఆస్పత్రికి తరలించారు. ఆదిలాబాద్​ నుంచి హైదరాబాద్​కు తీసుకువస్తుండగా ఆయన తుదిశ్వాస విడిచినట్లు వైద్యులు ధ్రువీకరించారు. ఆయన భౌతికకాయం ఇచ్చోడ నుంచి అంబులెన్స్‌లో ఉట్నూరుకు తరలించారు. ఆయన స్వస్థలం ఆదిలాబాద్‌ జిల్లా ఉట్నూర్‌లో ఆదివారం అంత్యక్రియలు జరగనున్నాయి.</p>\n\n\n\n<p>ఉమ్మడి ఆదిలాబాద్‌ జిల్లా జడ్పీ ఛైర్మన్‌, ఎంపీగా రాథోడ్​ రమేశ్​ గతంలో పనిచేశారు. తెలుగుదేశం పార్టీలో పొలిట్​ బ్యూరో సభ్యుడిగా కూడా వ్యవహారించారు. 2009 లో టీడీపీ తరఫున ఆదిలాబాద్ ఎంపీగా గెలిచిన రమేశ్​ రాథోడ్, తెలంగాణ ఉద్యమ సమయంలో బీఆర్ఎస్​లో చేరారు. అనంతరం కాంగ్రెస్​లో చేరి ఆ పార్టీ తరపున ఎంపీగా పోటీచేసి ఓటమి చెందారు.</p>\n\n\n\n<p> తర్వాత బీజేపీలో చేరి మొన్నటి పార్లమెంటు ఎన్నికల్లో ఆదిలాబాద్‌ ఎంపీ టిక్కెట్‌ కోసం యత్నించగా, చివిరి నిమిషంలో బీజేపీ అధిష్ఠానం బీఆర్ఎస్​ నుంచి వచ్చిన గోడం నగేశ్​కు ఇచ్చింది. అయినప్పటికీ ప్రజల్లోనే ఉంటూ ప్రజల మనిషిగా పేరొందిన రాథోడ్​ రమేశ్​ చివరికి కాలేయ సంబంధమైన వ్యాధితో పోరాడలేక తుదిశ్వాస వదలటం, ఉమ్మడి ఆదిలాబాద్‌ జిల్లా ఓ క్రియశీలక నాయకుడిని కోల్పోయినట్లయింది. </p>\n\n\n\n<p>రాథోడ్​ రమేశ్​ మృతిపట్ల కేంద్రమంత్రులు కిషన్‌రెడ్డి, బండిసంజయ్​లు సంతాపం తెలిపారు. బీజేపీ నేత లక్ష్మణ్ కూడా ప్రగాఢ సానుభూతి తెలిపారు. <strong>\"</strong>మాజీ ఎంపీ రమేశ్ రాథోడ్ మృతి దిగ్భ్రాంతికరం, తీవ్ర విచారకరం. బీజేపీలో క్రియాశీలకంగా పనిచేశారు. మొన్నటి అసెంబ్లీ, పార్లమెంటు ఎన్నికల్లోనూ చాలా ఉత్సాహంగా పార్టీకోసం కష్టపడ్డారు\" అంటూ కిషన్ రెడ్డి నివాళులు అర్పించారు. </p>\n\n\n\n<p>\"తెలంగాణ ఉద్యమ సమయంలోనూ ఉమ్మడి ఆదిలాబాద్ జిల్లాలో కీలకంగా వ్యవహరించారు. ఎప్పుడూ నవ్వుతూ మాట్లాడే రమేశ్ రాథోడ్ ఇకలేరనే వార్త బాధాకరం. వారి ఆత్మకు శాంతి చేకూరాలని ప్రార్థిస్తూ కుటుంబసభ్యులకు నా ప్రగాఢ సానుభూతిని తెలియజేస్తున్నాను.\" అంటూ ఆయన తెలిపారు. </p>\n\n\n\n<p> ఆదిలాబాద్ మాజీ ఎంపీ రమేశ్​ రాథోడ్‌ మృతి పట్ల ముఖ్యమంత్రి రేవంత్‌రెడ్డి దిగ్భ్రాంతి వ్యక్తం చేశారు. రమేశ్​ కుటుంబ సభ్యులకు ప్రగాఢ సానుభూతి తెలిపారు. తనతో ఉన్న అనుబంధాన్ని గుర్తు చేసుకున్న ముఖ్యమంత్రి రేవంత్‌రెడ్డి, రాజకీయాల్లో రమేశ్​ ప్రత్యేక ముద్ర వేశారని గుర్తుచేసుకున్నారు. ఆయన ఆత్మకు శాంతి చేకూరాలని భగవంతుడిని ప్రార్థిస్తున్నట్లు తెలిపారు.</p>\n\n\n\n<p>మరోవైపు రాథోడ్​ రమేశ్​ మృతి పట్ల రాజ్యసభ సభ్యులు డా. కె.లక్ష్మణ్​ కూడా సంతాపం తెలిపారు. జిల్లా పరిషత్ చైర్మన్​గా, శాసన సభ్యులుగా, పార్లమెంట్ సభ్యులుగా ప్రజలకు నిరంతరం అందుబాటులో ఉంటూ పనిచేసిన వ్యక్తి. ఎంతో భవిష్యత్తు ఉన్న వ్యక్తి. వెనకబడిన ప్రాంతంగా ఉన్న ఆదిలాబాద్ నుంచి ఆ ప్రాంత అభివృద్ధికి నిరంతరం కృషి చేసిన వ్యక్తి అంటూ కొనియాడారు. </p>\n","originalUrl":"https://tattvanews.com/19779/29/06/2024/","hasAudio":false,"hasInfographics":false}