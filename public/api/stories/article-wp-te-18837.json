{"id":"wp-te-18837","wp_id":18837,"type":"standard","category":"World","language":"te","title":"కాంగ్రెస్, బిఆర్ఎస్ తెరవెనుక అవినీతి సిండికేట్... మోదీ","excerpt":"కాంగ్రెస్​, బీఆర్​ఎస్​లు ప్రజల ముందు ఒకరిపై ఒకరు అవినీతి ఆరోపణలు చేసుకుంటారు, కానీ తెర వెనుక మాత్రం అవినీతి సిండికేట్​ చేస్తారని ప్రధాని నరేంద్ర మోదీ ఆరోపించారు. బీజేపీ కరీంనగర్​ అభ్యర్థి బండి సంజయ్​కు మద్దతుగా వేములవాడలో నిర్వహించిన 'ఎములాడ జన సభ'కు ప్రధాని మోదీ హాజరై ప్రసంగిస్తూ తెలంగాణ ప్రజల ఆశీర్వాదం కోసమే ఇక్కడికి వచ్చానని  చెప్పారు.  ఇప్పటివరకు మూడు విడతల్లో ఎన్నికలు పూర్తయ్యాయని, మూడు విడతల్లో జరిగిన ఎన్నికల్లో ఇండియా కూటమికి పరాభవమే కలుగుతుందని","author":"Tattva News Team","time":"8/5/2024","image":"https://tattvanews.com/wp-content/uploads/2024/05/Modi-TS1.jpg","readTime":"5 min read","contentHTML":"\n<p>కాంగ్రెస్​, బీఆర్​ఎస్​లు ప్రజల ముందు ఒకరిపై ఒకరు అవినీతి ఆరోపణలు చేసుకుంటారు, కానీ తెర వెనుక మాత్రం అవినీతి సిండికేట్​ చేస్తారని ప్రధాని నరేంద్ర మోదీ ఆరోపించారు. బీజేపీ కరీంనగర్​ అభ్యర్థి బండి సంజయ్​కు మద్దతుగా వేములవాడలో నిర్వహించిన 'ఎములాడ జన సభ'కు ప్రధాని మోదీ హాజరై ప్రసంగిస్తూ తెలంగాణ ప్రజల ఆశీర్వాదం కోసమే ఇక్కడికి వచ్చానని  చెప్పారు. </p>\n\n\n\n<p>ఇప్పటివరకు మూడు విడతల్లో ఎన్నికలు పూర్తయ్యాయని, మూడు విడతల్లో జరిగిన ఎన్నికల్లో ఇండియా కూటమికి పరాభవమే కలుగుతుందని మోదీ ధీమా వ్యక్తం చేశారు. మిగిలిన నాలుగు విడతల్లోనూ బీజేపీ, ఎన్డీఏ కూటమి అభ్యర్థులను గెలిపించేందుకు ప్రజలు సన్నద్ధమయ్యారని చెప్పారు. కరీంనగర్​లో బండి సంజయ్​ విజయం ముందే నిర్ణయమైందని జోస్యం చెప్పారు. </p>\n\n\n\n<p>ఈ నియోజకవర్గంలో ఎవరికీ తెలియని అభ్యర్థిని కాంగ్రెస్​ బరిలోకి  దింపినప్పుడే కరీంనగర్​లో ఆ​ పార్టీ ఓటమి ఖాయమైందని వ్యాఖ్యానించారు. బీఆర్​ఎస్​ ప్రభావం కరీంనగర్​లో మచ్చుకైనా కనిపించట్లేదని తెలిపారు.  కాంగ్రెస్​, బీఆర్​ఎస్​ రెండూ ఒకటేనని, నాణేనీకి బొమ్మ, బొరుసు వంటివని ప్రధాని మోదీ విమర్శించారు. ఆ​ రెండూ అవినీతి పార్టీలేనన్న మోదీ వాటిని అవినీతే అనుసంధానం చేస్తోందని వ్యాఖ్యానించారు.</p>\n\n\n\n<p>తెలంగాణ ఏర్పడితే ప్రజల కలలు సాకారమవుతాయని అందరూ భావించారని కానీ రాష్ట్ర ప్రజల ప్రయోజనాలు తాకట్టుపెట్టి కుటుంబ లబ్ధి కోసమే బీఆర్​ఎస్​ పని చేసిందని విమర్శించారు. స్వాతంత్య్రం తర్వాత కాంగ్రెస్​ కూడా కుటుంబ ప్రయోజనాల కోసమే పని చేసిందని మండిపడ్డారు.</p>\n\n\n\n<p>\"వంశపారంపర్య రాజకీయాలతో కాంగ్రెస్​ దోపిడీ చేసింది. మాజీ ప్రధాని పీవీని కూడా కాంగ్రెస్​ అవమానించింది. పీవీ పార్థివదేహాన్ని పార్టీ కార్యాలయంలోకి అనుమతించలేదు. పీవీని భారతరత్నతో సన్మానించింది బీజేపీ. దేశానికి పీవీ చేసిన సేవ ఎంతో ఉన్నతమైంది. పీవీ కుటుంబంలో 3 తరాల సభ్యులను నిన్న కలిశాను. పీవీ గురించి ఆయన కుటుంబ సభ్యుల నుంచి ఎన్నో విషయాలు తెలుసుకున్నాను\" అని ప్రధాని మోదీ పేర్కొన్నారు.</p>\n","originalUrl":"https://tattvanews.com/18837/08/05/2024/","hasAudio":false,"hasInfographics":false}