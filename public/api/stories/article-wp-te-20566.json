{"id":"wp-te-20566","wp_id":20566,"type":"standard","category":"World","language":"te","title":"జమ్ముకశ్మీర్​లో ఆర్మీ కెప్టెన్‌ మృతి- నలుగురు ఉగ్రవాదులు హతం","excerpt":"జమ్ముకశ్మీర్‌లోని దోడా జిల్లాలో బుధవారం ఉదయం భద్రతా సిబ్బంది, ఉగ్రవాదుల మధ్య జరిగిన ఎదురుకాల్పుల్లో ఓ ఆర్మీ కెప్టెన్ అమరుడయ్యారు. ఈ ఎన్​కౌంటర్​లోనే నలుగురు ఉగ్రవాదులు మరణించినట్లు అధికారుల వెల్లడించారు. దోడా జిల్లాలో ఇంకా సెర్చ్​ ఆపరేషన్ కొనసాగుతున్నట్లు తెలిపారు. స్వాతంత్ర దినోత్సవం వేళ ఉదమ్‌పుర్‌లో ఉగ్రవాదులు ఉన్నట్లు నిఘా వర్గాల నుంచి సమాచారం వచ్చింది. దీంతో మంగళవారం సాయంత్రం భద్రతా సిబ్బంది సెర్చ్​ ఆపరేషన్‌ చేపట్టారు. సాయంత్రం 6 గంటల ప్రాంతంలో భద్రతా దళాలపై ఉగ్రవాదులు","author":"Tattva News Team","time":"14/8/2024","image":"https://tattvanews.com/wp-content/uploads/2024/08/Encounter1.jpg","readTime":"5 min read","contentHTML":"\n<p>జమ్ముకశ్మీర్‌లోని దోడా జిల్లాలో బుధవారం ఉదయం భద్రతా సిబ్బంది, ఉగ్రవాదుల మధ్య జరిగిన ఎదురుకాల్పుల్లో ఓ ఆర్మీ కెప్టెన్ అమరుడయ్యారు. ఈ ఎన్​కౌంటర్​లోనే నలుగురు ఉగ్రవాదులు మరణించినట్లు అధికారుల వెల్లడించారు. దోడా జిల్లాలో ఇంకా సెర్చ్​ ఆపరేషన్ కొనసాగుతున్నట్లు తెలిపారు.</p>\n\n\n\n<p>స్వాతంత్ర దినోత్సవం వేళ ఉదమ్‌పుర్‌లో ఉగ్రవాదులు ఉన్నట్లు నిఘా వర్గాల నుంచి సమాచారం వచ్చింది. దీంతో మంగళవారం సాయంత్రం భద్రతా సిబ్బంది సెర్చ్​ ఆపరేషన్‌ చేపట్టారు. సాయంత్రం 6 గంటల ప్రాంతంలో భద్రతా దళాలపై ఉగ్రవాదులు కాల్పులు జరిపారు.</p>\n\n\n\n<p> సిబ్బంది ఎదురుకాల్పులు జరపడం వల్ల దుండగులు దోడా జిల్లాలోని అడవుల్లోకి ప్రవేశించి ఉంటారని అధికారులు భావించారు. దీంతో మంగళవారం రాత్రి సెర్చ్‌ ఆపరేషన్​ చేపట్టారు. బుధవారం ఉదయం 7:30 గంటల సమయంలో శివగఢ్ - అస్సార్​ బెల్ట్​లో భద్రతా సిబ్బంది సెర్చ్​ ఆపరేషన్ నిర్వహిస్తుండగా ఉగ్రవాదులు దాడికి దిగారు. దీంతో భద్రతా సిబ్బంది ఎదురు కాల్పులు జరిపారు. </p>\n\n\n\n<p>ఈ ఘటనలో ఆపరేషన్​కు నాయకత్వం వహిస్తున్న 48వ రాష్ట్రీయ రైఫిల్స్‌కు చెందిన ఆర్మీ కెప్టెన్ దీపక్ సింగ్ తీవ్రంగా గాయపడ్డారు. ఆస్పత్రికి తరలించగా చికిత్స పొందుతూ మరణించారు. ఈ ఎదురుకాల్పుల్లో ఒక సామాన్య పౌరుడు గాయపడినట్లు అధికారులు తెలిపారు. </p>\n\n\n\n<p>ఇక మరణించిన ఉగ్రవాదుల దగ్గర నుంచి ఒక ఎమ్​4 కార్బైన్​, ఇతర ఆయుధాలతో పాటు రక్తం మరకలు ఉన్న నాలుగు బ్యాక్​ప్యాక్ బ్యాగ్​లను స్వాధీనం చేసుకున్నారు.</p>\n\n\n\n<p>మరోవైపు జమ్ముకశ్మీర్​లో పెరుగుతున్న ఉగ్రవాద దాడులపై రక్షణ శాఖ మంత్రి రాజ్​నాథ్ సింగ్ ఒక ఉన్నత స్థాయి సమావేశం నిర్వహించారు. ఈ భేటీకి జాతీయ భద్రతా సలహాదారు అజిత్ డోభాల్, ఆర్మీ చీఫ్ ఉపేంద్ర ద్వివేది, ఇతర భద్రతా సంబంధిత సంస్థల అధికారులు హాజరయ్యారు.</p>\n\n\n\n<p>ఢిల్లీలో స్వాతంత్ర్య దినోత్సవ కార్యక్రమానికి ఉగ్ర ముప్పు పొంచి ఉన్నట్లు నిఘా వర్గాలు హెచ్చరించాయి. ఇప్పటికే జమ్ములోని ఓ ఉగ్ర సంస్థ నుంచి దాదాపు ఇద్దరు ఉగ్రవాదులు ఆత్మాహుతి దాడికి పాల్పడవచ్చని నిఘా వర్గాలకు సమాచారం అందింది. </p>\n\n\n\n<p>కేవలం ఆగస్టు 15నే ఈ దాడి జరుగుతుందని చెప్పలేమని నిఘా వర్గాలు వెల్లడించాయి. ఎందుకంటే పంద్రాగస్టు వేడుకల సందర్భంగా భద్రతా చర్యలు భారీగా ఉండటం వల్ల రెండ్రోజుల తర్వాత కూడా దాడి జరిగే ప్రమాదం ఉందని చెబుతున్నాయి.</p>\n","originalUrl":"https://tattvanews.com/20566/14/08/2024/","hasAudio":false,"hasInfographics":false}