{"id":"wp-te-19081","wp_id":19081,"type":"standard","category":"World","language":"te","title":"‘ఇప్పటికీ.. ఎప్పటికీ నేను ఆర్​ఎస్​ఎస్​ సభ్యుడినే’- హైకోర్టు జడ్జి!","excerpt":"కలకత్తా హైకోర్టు జడ్జీగా సోమవారం రిటైర్​ అయిన జస్టిస్​ చిట్ట రంజన్​ దాస్​ ఆర్​ఎస్​ఎస్​ (రాష్ట్రీయ స్వయంసేవక్​ సంఘ్​)పై తన ప్రేమను చాటుకున్నారు. 'ఇప్పటికీ, ఎప్పటికీ నేను ఆర్​ఎస్​ఎస్​ సభ్యుడినే. అవసరమైతే ఆర్​ఎస్​ఎస్​లోకి తిరిగి  వెళ్లిపోతాను,' అంటూ ఇతర న్యాయమూర్తులు, బార్​ సభ్యుల సమక్షంలో చేసిన వీడ్కోలు ప్రసంగంలో వ్యాఖ్యానించారు జస్టిస్​ చిట్ట రంజన్​ దాస్​. \"నేను ఇప్పుడు చెప్పేది కొందరికి నచ్చకపోవచ్చు. కానీ.. నేను ఇప్పటికీ, ఎప్పటికీ ఆర్ఎస్ఎస్ సభ్యుడినే. ఇప్పుడు రిటైర్​ అవుతున్నాను. నేను","author":"Tattva News Team","time":"21/5/2024","image":"https://tattvanews.com/wp-content/uploads/2024/05/Dash.jpeg","readTime":"5 min read","contentHTML":"\n<p>కలకత్తా హైకోర్టు జడ్జీగా సోమవారం రిటైర్​ అయిన జస్టిస్​ చిట్ట రంజన్​ దాస్​ ఆర్​ఎస్​ఎస్​ (రాష్ట్రీయ స్వయంసేవక్​ సంఘ్​)పై తన ప్రేమను చాటుకున్నారు. 'ఇప్పటికీ, ఎప్పటికీ నేను ఆర్​ఎస్​ఎస్​ సభ్యుడినే. అవసరమైతే ఆర్​ఎస్​ఎస్​లోకి తిరిగి  వెళ్లిపోతాను,' అంటూ ఇతర న్యాయమూర్తులు, బార్​ సభ్యుల సమక్షంలో చేసిన వీడ్కోలు ప్రసంగంలో వ్యాఖ్యానించారు జస్టిస్​ చిట్ట రంజన్​ దాస్​.</p>\n\n\n\n<p>\"నేను ఇప్పుడు చెప్పేది కొందరికి నచ్చకపోవచ్చు. కానీ.. నేను ఇప్పటికీ, ఎప్పటికీ ఆర్ఎస్ఎస్ సభ్యుడినే. ఇప్పుడు రిటైర్​ అవుతున్నాను. నేను చేయగలిగినది ఏమైనా ఉంటే, ఆర్​ఎస్​ఎస్ ​ నాకు బాధ్యతలు అప్పగిస్తే.. కచ్చితంగా చేస్తాను,\" అని చెప్పుకొచ్చారు జస్టిస్​ చిట్ట రంజన్​ దాస్​.</p>\n\n\n\n<p>ఒడిశా హైకోర్టు నుంచి ట్రాన్స్​ఫర్​ మీద కలకత్తా హైకోర్టుకు వెళ్లిన జస్టిస్​ దాస్​.. సోమవారం రిటైర్​ అయ్యారు. \"నేను ఆర్​ఎస్​ఎస్​కి చాలా రుణపడి ఉన్నాను. నా బాల్యం, యుక్త వయస్సు అంతా అందులోనే గడిపాను. ధైర్యంగా, నిజాయతీగా ఎలా ఉండాలో అక్కడే తెలుసుకున్నాను. వీటన్నింటి కన్నా ముఖ్యమైన.. దేశభక్తి, పని పట్ల నిబద్ధత వంటివి ఆర్​ఎస్​ఎస్​లోనే నేర్చుకున్నాను,\" అని జస్టిస్​ చిట్ట రంజన్​ దాస్​ తెలిపారు.</p>\n\n\n\n<p>\\తాను చేస్తున్న వృత్తి వల్  37ఏళ్ల పాటు ఆర్​ఎస్​ఎస్​కు దూరంగా ఉండాల్సి వచ్చిందని జస్టిస్​ దాస్​ తెలిపారు.  \"నా కెరీర్ ​ కోసమో, వ్యక్తిగత అవసరాల కోసమో నేను ఆర్​ఎస్​ఎస్​ సభ్యత్వాన్ని ఎప్పుడూ వాడుకోలేదు. అది నా విలువకు విరుద్ధం,\" అని జస్టిస్​ చిట్ట రంజన్​ దాస్​ తెలిపారు.</p>\n\n\n\n<p>\"ధనికుడైనా, పేదవాడైనా, కమ్యునిస్ట్​ అయినా, బీజేపీ- కాంగ్రెస్​- తృణమూల్​ కాంగ్రెస్​  అయినా.. నేను అందరిని సమానంగా చూశాను. నాకు అందరూ సమానమే. ఎవరి మీదా నాకు వివక్ష లేదు,\" అని సోమవారం వరకు కలకత్తా హైకోర్టు న్యాయమూర్తిగా పనిచేసిన జస్టిస్​ దాస్​ చెప్పుకొచ్చారు. న్యాయం కోసం చట్టాలను వంచినా పర్లేదు కానీ.. చట్టాల కోసం న్యాయం తలొగ్గకూడదని జస్టిస్​ దాస్​ అభిప్రాయపడ్డారు.</p>\n\n\n\n<p>\"నేను  జీవితంలో ఎలాంటి తప్పు చేయలేదు. అందుకే.. నేను ఆర్​ఎస్​ఎస్​ సభ్యుడిని అని ధైర్యంగా చెబుతున్నాను. నేను మంచి వాడినైతే.. తప్పుడు వ్యవస్థలో ఉండను,\" అని చెప్పుకొచ్చారు జస్టిస్​ చిట్ట రంజన్​ దాస్​.</p>\n\n\n\n<p>1962 ఒడిశా సోనీపూర్​లో జన్మించిన జస్టిస్​ చిట్ట రంజన్​ దాస్​.. ఉల్లుండలో చదువుకున్నారు. భువనేశ్వర్​లో ఉన్నత విద్య పూర్తి చేసుకుని.. 1985లో కటక్​ నుంచి లా పట్టా పొందారు.</p>\n\n\n\n<p>1986లో న్యాయవాదిగా ఎన్​రోల్​ చేసుకున్న ఆయన 1992లో ఒడిశా ప్రభుత్వానికి అడిషనల్​  స్టాండింగ్​ కౌన్సిల్​గా నియమితులయ్యారు. 1994 వరకు ఆ పదవిలో కొనసాగారు. 1999 ఫిబ్రవరిలో ఒడిశా సుపీరియర్​ జ్యుడీషియల్​ సర్వీస్​లో చేరారు. 2009లో ఒడిశా హైకోర్టు అడిషనల్​ జడ్జిగా ప్రమోషన్​ లభించింది. ఇక 2022 జూన్​ 20న.. కలకత్తా హకోర్టు జడ్జిగా బాధ్యతలు తీసుకున్నారు. 2024 మే 20 వరకు ఆ బాధ్యతలను కొనసాగించారు.</p>\n","originalUrl":"https://tattvanews.com/19081/21/05/2024/","hasAudio":false,"hasInfographics":false}