{"id":"wp-te-19238","wp_id":19238,"type":"standard","category":"World","language":"te","title":"కర్ణాటక ఎస్టీ కార్పొరేషన్‌లో రూ.87  కోట్ల స్కామ్‌","excerpt":"కాంగ్రెస్‌ పాలిత కర్ణాటకలో తాజాగా రాష్ట్ర ఎస్టీ కార్పొరేషన్‌లో రూ.87 కోట్ల స్కామ్‌ వెలుగుచూసింది. కార్పొరేషన్‌కు సంబంధించిన బ్యాంకు ఖాతా నుంచి ఎలాంటి అనుమతులు లేకుండా కోట్లాది రూపాయలు కొన్ని సాఫ్ట్‌వేర్‌ కంపెనీల బ్యాంకు ఖాతాలకు బదిలీ అయ్యాయి. ఈ ఏడాది మార్చిలో అక్రమ మార్గంలో నిధులు ట్రాన్స్‌ఫర్‌ అయినట్టు తెలుస్తున్నది.  ఈ కుంభకోణంలో ఎస్టీ సంక్షేమ శాఖ మంత్రి బీ నాగేంద్ర హస్తం ఉన్నట్లు ఆరోపణలు వస్తున్నాయి. ఎస్టీ కార్పొరేషన్‌లో పనిచేసే అకౌంట్స్‌ సూపరింటెండెంట్‌ చంద్రశేఖర్‌","author":"Tattva News Team","time":"30/5/2024","image":"https://tattvanews.com/wp-content/uploads/2024/05/Nagendra.webp","readTime":"5 min read","contentHTML":"\n<p>కాంగ్రెస్‌ పాలిత కర్ణాటకలో తాజాగా రాష్ట్ర ఎస్టీ కార్పొరేషన్‌లో రూ.87 కోట్ల స్కామ్‌ వెలుగుచూసింది. కార్పొరేషన్‌కు సంబంధించిన బ్యాంకు ఖాతా నుంచి ఎలాంటి అనుమతులు లేకుండా కోట్లాది రూపాయలు కొన్ని సాఫ్ట్‌వేర్‌ కంపెనీల బ్యాంకు ఖాతాలకు బదిలీ అయ్యాయి. ఈ ఏడాది మార్చిలో అక్రమ మార్గంలో నిధులు ట్రాన్స్‌ఫర్‌ అయినట్టు తెలుస్తున్నది. </p>\n\n\n\n<p>ఈ కుంభకోణంలో ఎస్టీ సంక్షేమ శాఖ మంత్రి బీ నాగేంద్ర హస్తం ఉన్నట్లు ఆరోపణలు వస్తున్నాయి. ఎస్టీ కార్పొరేషన్‌లో పనిచేసే అకౌంట్స్‌ సూపరింటెండెంట్‌ చంద్రశేఖర్‌ ఆదివారం సాయంత్రం ఆత్మహత్య చేసుకొన్న నేపథ్యంలో ఈ స్కామ్‌ తాజాగా వెలుగులోకి వచ్చింది. <br>చంద్రశేఖర్‌ ఆత్మహత్య నోట్‌లో మంత్రి నాగేంద్రతో పాటు పలువురు కార్పొరేషన్‌ ఉన్నతాధికారుల పేర్లను ప్రస్తావించారు.</p>\n\n\n\n<p>తన చావుకు కార్పొరేషన్‌ ఎండీ జేజీ పద్మనాభం, అకౌంట్స్‌ ఆఫీసర్‌ పరుశురాం దురుగన్నవర్‌, యూనియన్‌ బ్యాంక్‌ ఆఫ్‌ ఇండియా చీఫ్‌ మేనేజర్‌ సుచిస్మిత రావల్‌ కారణమని చంద్రశేఖర్‌ తన సూసైడ్‌ నోట్‌లో రాశాడు.</p>\n\n\n\n<p>ఎస్టీ కార్పొరేషన్‌కు స్థానిక ఎంజీ రోడ్‌ యూనియన్‌ బ్యాంక్‌ ఆఫ్‌ ఇండియా బ్రాంచ్‌లో ఖాతా ఉన్నది. దాని నుంచి ఎలాంటి అనుమతులు లేకుండా అదే బ్యాంకు ఇతర బ్రాంచ్‌లకు రూ.87 కోట్లు బదిలీ అయినట్టు సమాచారం. ఈ డబ్బు కొన్ని సాఫ్ట్‌వేర్‌ కంపెనీల ఖాతాలకు వెళ్లినట్టు తెలుస్తున్నది. ఈ స్కామ్‌ ఆరోపణలపై ప్రభుత్వం సీఐడీ విచారణకు ఆదేశించింది.</p>\n\n\n\n<p>ఎస్టీ కార్పొరేషన్‌లో స్కామ్‌ను మంత్రి బీ నాగేంద్ర మంగళవారం ధ్రువీకరించారు. అయితే తన మంత్రి పదవికి రాజీనామా చేసేందుకు ఆయన నిరాకరించారు. తనకు ఈ స్కామ్‌లో ఎలాంటి పాత్ర లేదన్నారు.</p>\n","originalUrl":"https://tattvanews.com/19238/30/05/2024/","hasAudio":false,"hasInfographics":false}